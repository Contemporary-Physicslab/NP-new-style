# Onderwijsfilosofie

*Waarom vertelt u mij niet gewoon precies wat ik moet doen en dan doe ik dat\...* Die zin heb ik vaak gehoord. In een gesprek met een student heb ik uitgelegd wat mijn gedachten bij dit vak zijn, zeg maar mijn onderwijsfilosofie. Hij vertelde mij: "Als u dit algemeen bekend maakt, dan zal dat gewaardeerd worden en wellicht wat frustratie weg nemen."

Bij dezen...

In dit vak leggen we de basis voor het uitvoeren van complexere en meer zelfstandige onderzoeken. Die basis wordt opgebouwd door eerst een aantal "onderzoeksregels" te leren. Die regels zijn met name gefocust op de kernbegrippen **betrouwbaarheid** en **validiteit**. Daarna voer je enkele voorgeschreven experimenten uit waarbij het de bedoeling is dat je inziet hoe die experimenten zijn opgebouwd, welke aandacht er gegeven wordt aan het opzetten van het experiment. Vervolgens krijg je zelf de kans om die kennis toe te passen in een zelf ontworpen practicum.

Bij het maken van de eerste verslagen moet je veel zelf bedenken: Hoe zet je die tekst nu op, wat vertel je wel en wat niet, welke grafieken zet je er in. We vertellen niet wat je precies moet opschrijven en welke grafieken je moet gebruiken. We geven slechts richtlijnen mee en bieden een structuur aan. De bedoeling hiervan is dat je een gevoel voor kwaliteit ontwikkelt. Als dat lukt, dan kun je dat toepassen in andere verslagen. Het simpelweg opvolgen van instructies dat leidt tot een zelfde soort verslag biedt, naar mijn idee, geen toegevoegde waarde in het leren schrijven.

Alhoewel het verboden is om het werk van anderen te kopiëren of je werk te delen met anderen zodat zij teksten kunnen kopiëren, is het wel mogelijk om elkaars werk in te zien en peer review toe te passen. Graag zelfs! Het becommentariëren van elkaars teksten zorgt er voor dat de meest basale fouten (spelling, typo's etc.) er uit worden gehaald, dat zinnen helderder en eenduidig worden, dat de structuur van het verslag beter wordt, dat sprongen in de tekst (die voor jou vanzelfsprekend zijn) worden gedicht. Daarnaast zie je hoe anderen hun teksten structureren, hoe ze de claim onderbouwen, welke grafieken ze gebruiken etc. Die technieken kun je wellicht overnemen.

De onderwijsfilosofie is dus dat je op een gestructureerde wijze een gevoel krijgt wat wetenschappelijk kwaliteit inhoudt. Dit is een moeilijk en lang proces voordat je daar echt gevoel voor hebt, maar daar helpen we je graag bij. Blijf dan ook zeker vragen stellen!

<div style="text-align: right"> Freek </div>

